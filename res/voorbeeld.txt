Het ghebuerde dat dese heer Ghijsbrecht Mariken zijnder nichten seynden
wilde in die stadt van Nieumeghen om daer te coopene tghene dat si
behoefden, tot haer seggende aldus:
          Mariken!

Mariken 	What ghelieft u, heer oom?

Die oom 	Hoort kint, slaet mijnder woorden goom:
          Ghi moet nae Nimmeghen nemen u vertreck
          Om ons proviande te halen; wi hebbens ghebreck,
          Van keersen, van olie in die lampe te doene,
          Van azine, van soute ende van enzoene
          Ende van solferpriemen, soe ghi selve entcnoopt.
          Daer zijn acht stuvers; gaet henen, coopt
          Te Nimmeghen van dies wi hebben breke.
          Tesser nu iuyst mertdach vander weke,
          Te bat suldi vinden al dat u ghereyt.
Mariken 	Heer oom, tot uwer onderdanicheit
          Kent mi bereet; ick wil gaen mynder strate
Die oom 	Om tavont weder thuys te sine werdet te late,
          Want die daghen zijn seer cort nu ter willen,
          Ende tes van hier te Nieumeghen twe groote milen,
          Ende tes nu tien uren of daer toe bet.
          Hoort kint, eest dat ghier so lange let,
          Dat u dunct, dat ghi met sconen daghe
          Niet thuys gheraken en sout tuwen behaghe,
          Blijft daer vri te nacht, ick werts te gherustere.
          Ende gaet slapen tot uwer moeyen, mijnder sustere;
          Die en sal u om eenen nacht niet ontsegghen.
          Ick heb liever dan dat ghi doer haeghen ende heggen
          Thuys bij doncker sout comen alleene;
          Want den wech en es van boeven niet alte reene,
          Ende ghi sijt een schone, ionghe lustighe maecht;
          Men soude u lichtelijck aenspreken.
Mariken 	Heer oom, soot u behaecht,
          So sal ick alle dinghen doen, ende niet el.
Die oom 	Groet mi u moeye, mijn suster, ende vaert wel.
          Coopt al dat ons ghebrect, bi mate ende bi gewichte.
Mariken 	Ick sal, heer oom. Adieu.
Die oom 	Adieu Mariken nichte,
          Gods gratie moet u eenpaer wesen.

          Heer Godt, hoe mach mi therte so swaer wesen?
          Eest dattet lant hier so tweedrachtich si?
          Of eest om dat mijn nichte daer scheyt van mi?
          Ontbeyt, hoe coem ic aldus swaer? Dits vreemt bediet,
          Met dat Meysken daer van mi schiet
          Wert mi te moede recht ick en weet niet hoe,
          Ick duchte, haer oft mi sal wat comen toe.
          Ick wilde dat icse thuys hadde ghehouwen;
          Tes dwaesheit ionghe meyskens of vrouwen
          Alleene te laten gaen achter lande,
          Want die boeverie der werelt is menigherhande. 
